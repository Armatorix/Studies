King Crimson – brytyjska grupa muzyczna z kręgu awangardowego i progresywnego rocka, założona w 1969 roku. Nazwę zaczerpnęła od jednego z synonimów Belzebuba[5]. Jej korzeni należy szukać w krótko działającym Giles, Giles and Fripp. Wskutek licznych zmian personalnych nigdy nie wykształciła stałego brzmienia. Założycielem i jej jedynym stałym członkiem jest Robert Fripp, wirtuoz gitary i melotronu. Muzyka King Crimson czerpie wiele inspiracji z muzyki poważnej, w tym współczesnej, także z awangardowego jazzu i jazz rocka. Złożoność i różnorodność poszczególnych wcieleń zespołu nie pozwala na jednolitą analizę dokonań grupy. Charakterystycznym dla King Crimson jest to, że nigdy nie odstąpiła od awangardowej koncepcji na rzecz łatwiejszego brzmienia (Roberta Frippa charakteryzuje bardzo poważny stosunek do własnej twórczości). Kilkukrotnie zawieszała działalność, ostatnio w 2010 roku, wówczas Fripp deklarował że na czas nieokreślony[6], jednakże w 2013 ponownie powołał ją do życia[7].
